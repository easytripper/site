<!DOCTYPE html><html lang="fa" dir="rtl" class="dark"> <head><meta charset="UTF-8"><meta name="description" content="کمپ طبیعتگردی در شب برفی با ماشین شخصی"><meta name="viewport" content="width=device-width"><link rel="icon" type="image/svg+xml" href="/favicon.svg"><link rel="sitemap" href="/sitemap-index.xml"><meta name="generator" content="Astro v4.5.18"><title>کمپ طبیعتگردی در شب برفی با ماشین شخصی | ایزی تریپر</title><link rel="stylesheet" href="/_astro/abnik.Cuw4VS8d.css"></head> <body class="bg-white dark:bg-gray-900 text-gray-900 dark:text-white">  <section class="body-font"> <div class="container px-5 py-24 mx-auto"> <h1 class="mb-8">کمپ برفی زمستانه</h1> <h2 class="mb-8">مهدی صانعی دهکردی</h2> <p class="mb-8">
تقریبا سه سال پیش بود که برای اولین بار تصمیم گرفتیم که یکی از
				سردترین شبهای زمستان را در برف بیرون از شهر بخوابیم منتهی با پیش
				فرض اینکه اصلا خطر نکنیم و برای این منظور:
</p><ul> <li>
باک همه ماشینها را پر کردیم و ضد یخ را چک کردیم. و یک
						نقطه در نزدیکی روستای زاگون فشم را انتخاب کردیم.
</li> <li>
حدود سه گونی چوب به همراه کپسولهای گاز کوچک و بزرگ به
						همراه بردیم (سرما به حدی شد که کپسولها عمل نمیکردند🙂چرا
						که مایع داخل کپسول تبخیر نمیشد که خارج گردد).
</li> <li>
هرچه لباس گرم و کیسه خواب اضافه و پتو توانستیم برداشتیم
</li> <li>
نوشیدنی های گرم و گرم کننده به همراه بردیم و تلاش کردیم
						بصورت پیوسته با قبول مسئولیت دوره ای چای همیشه موجود
						باشد.
</li> <li>
به عنوان آخرین انتخاب مسافتی از تهران را انتخاب کردیم که
						با مواجهه با هر مشکلی هر کس خواست به خانه برگردد.
</li> </ul>  <p class="mb-8">
تقریبا همه آشها و سوپهائی که آورده بودیم در ساعتهای اول تمام شد
				ولی به برکت آب فراوان و آتش، چائی تقریبا همیشه به راه بود.
</p> <p class="mb-8">
قدم زنان یکی دو ساعت در کوچه های روستای زاگون گشتیم و تا ساعت دو
				یا سه نیمه شب با آتش بازی کردیم هیزم ها تمام شد و در چند مرحله
				از اطراف هیزم جمع کردیم و یکی یکی مهیای خواب شدیم.
</p> <p class="mb-8">
تقریبا همه دوستان با لباس گرم توی کیسه خواب خوابیدند بعضی توی دو
				کیسه خواب رفتند و یا به دور خود پتو پیچیدند و بعد به داخل کیسه
				خواب رفتند ولی بجز دو سه نفر و آنهایی که در ماشین خوابیدند و در
				موارد لزوم ماشین را روشن کردند تقریبا همه سردشان شده بود اما همه
				جان سالم به در بردیم و به برکت عدسی گرم پر آب و نون بربری تازه
				که دوستان همان صبح خریدند و نیمروئی که پختیم و با پنیر خوردیم و
				چائی داغی که نوشیدیم یخ همه پس از بیدار شدن وا رفت (تخمین حداقل
				دمای اون شب دوستان منفی 12 تا منفی 15 درجه سانتیگراد بود و بطور
				مثال من استکان نیمه پر چائی را گذاشتم و پس از دو دقیقه یخ زده آن
				را تحویل گرفتم) و در نهایت هر چهل نفر به خانه هامان برگشتیم.
</p> <p class="mb-8">
با تجربه ای که از سال اول داشتیم سال دوم بجای منطقه فشم برای شب
				مانی رفتیم به منطقه آبعلی که دمای هوا به منفی 40 درجه سانتی‌گراد
				هم میرسید. با این تفاوت که اینبار یک نیسان چوب سفارش دادیم. یک
				سفره خانه مسقف را هم بدون آنکه شرکت کنندگان بدانند برای حالت
				ضروری رزرو کردیم
</p> <p class="mb-8">
بچه ها چادرهای خودشان را روی برف برپا کردند از آنجایی که این
				برنامه با نام جشن سده از ابتدا اجرائی شده بود مطالبی در این
				ارتباط برای جمع خوانده شد. در چند مرحله چائی و سوپ توزیع شد و
				اکثرا به برکت موزیک شاد و بلند با حرکات موزون و نوشیدنی های شخصی
				خودشان و البته آتش پر حرارت همه توانستند تا نیمه شب دوام
				بیاورند.
</p> <p class="mb-8">
شوخی نبود دمای هوا از منفی سی درجه هم کمتر بود و همگی تقریبا تا
				نیمه شب با حرکت دائمی خود را گرم نگهداشته بودند. وقتی کم کم میشد
				آثار سرمای منفی سی یا سی و پنج درجه را در صورت دوستان دید همه به
				سفره خانه در کنار بخاری هدایت شدند و پس از یکی دو ساعت گپ و
				گفتگو در آن محل خوابیدند.
</p> <p class="mb-8">
صبحانه را در همان سفره خانه خوردیم و هر کس به طریقی به تهران
				برگشت و برخی به سمت پیستهای اسکی راهی شدند.
</p> </div> </section>  </body></html>